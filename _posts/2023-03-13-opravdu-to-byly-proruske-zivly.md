---
layout: post
title: Opravdu to byly proruské živly?
date: 2023-03-13
author: Jan B. Krejčí a Jaroslava Krejčí
category: názory
sources:
  - "[1] https://www.ceskenoviny.cz/zpravy/fiala-demonstraci-v-praze-svolaly-sily-ktere-se-hlasi-k-proruske-orientaci/2251523"
  - "[2] https://www.idnes.cz/zpravy/domaci/demonstrace-zasah-policie-obvineni-vytrznictvi-vlada-namesti.A230313_094108_domaci_lisv"
---
Tak jsme dnes zaslechli, při vší té hromadě práce, která se sama neudělá, že někdo demonstroval na Václaváku. A že se tam někdo popral. A že někdo se snažil sundat ukrajinskou vlajku z Národního muzea. A koukáme se s vámi na video, kde tzv. "muž v hnědé kukle" řekne něco policistům a ti pak jdou strkat do lidí, kteří se, jak se zdá, do té doby s nikým aktivně nepostrkují. A co si o tom myslíme?

Kromě výše řečeného také ještě čteme ve zprávách, že podle některých politiků demonstraci svolaly proruské živly (mimochodem, za takové "nálepkující" prohlášení kritizoval jistý pan Středula jistého pana Fialu už před rokem [1]).

Chce se nám zvolat: "Lidi, proboha, co blbnete? Zase vrtíme psem? Zase rozděláváme požáry? Zase se rozkřikne, že na jedné či druhé straně byl chudák někdo (student, policista) zbit? Nemáte dejá vu? 1989? Ne?"

Co se třeba zkusit s klidem a rozvahou na chvíli zamyslet nad tím, co se nám to tu doopravdy děje?

Proč chce někdo sundavat ukrajinskou vlajku z Národního muzea? Opravdu proto, že je to proruský podvratný a zcela zavrženíhodný "dezolát"? Zeptali jste se ho?

Od teď budeme mluvit jen a jen za sebe - následující řádky nereprezentují názor nikoho jiného, než nás dvou.

**Nesouhlasíme s napadením Ukrajiny Ruskem. Nevíme, proč přesně k tomu došlo. Jsme přesvědčeni, že pravdu zná jen Rusko samo. My nejspíš ne. Nic to nemění na tom, že se nám to nelíbí.**

**Cítíme solidaritu s lidem země, která se brání vpádu cizí armády. Osobně jsme finančně přispěli už v době, kdy to bylo celé ještě hodně čerstvé.**

**Přejeme si, aby ta nesmyslná válka skončila co nejdřív.**

A ZÁROVEŇ se nám strašně nelíbí vyvěšování ukrajinské vlajky na národní instituce ČR - pokusíme se vysvětlit proč.

1) jestli chce někdo vyvěsit vlajku Tibetu, Ukrajiny, Rwandy, nebo kteroukoli jinou NA SVÉM SOUKROMÉM OBJEKTU, tak s tím nemůžeme nic dělat. Může se nám to nelíbit, ale máme svobodu projevu a tečka.

2) jestli ale někdo vyvěsí vlajku kteréhokoli jiného státu, než je Česká republika, na Pražský hrad, na libovolný státní úřad, nebo na národní kulturní instituci, tak to musí mít hodně dobrý důvod.

Důvodem pro vyvěšení cizí státní vlajky na objekty uvedené v bodě 2 je podle našeho názoru návštěva vysoké státní delegace v daném objektu, konání nějaké společné akce obou zemí v objektu, nebo něco podobně explicitního a zřejmého.

Solidarita s lidem, kterému je ubližováno, podle našeho názoru takovým důvodem není.

Jsme snad pro tento názor proruskými živly? Nemyslíme si... Necháme se rádi přesvědčit - jen nám prosím někdo zkuste vysvětlit, jak přesně a konkrétně takové gesto Ukrajině pomůže. My v tom nemáme jasno, žádný reálný přínos, než proklamaci bez obsahu v tom neumíme najít. Rádi se přesvědčíme, že se mýlíme. Jestli nám někdo dokáže, že díky tomu, že na národních objektech ČR visí ukrajinská vlajka, válka skončí dřív, tak se s tím smíříme. Jestli ne, tak vězte, že nás to fakt štve a nepřejeme si to. A možná, že si to s námi nepřeje i spousta jiných lidí, aniž by při tom byli zastánci ruského vpádu, nebo podporovatelé Ruska v probíhajícím konfliktu.

Na videu z internetu vidíme strkanici vyvolanou lidmi, kteří vypadají jako pořádkové síly. A ano, někdo v článku [2] napsal, že na videu nevidíme všechno. A víte co? Nás to vlastně vůbec nezajímá.

Co nás zajímá, a co by podle nás mělo zajímat i vás, je to, proč k celému tomu cirkusu došlo. Ve skutečnosti si myslíme, že konflikt nevyvolali ani demonstrující, ani policisté, ale ten, kdo na Národní muzeum vyvěsil cizí státní symbol, aniž by vzal v potaz to, že se nejedná o jeho soukromý majetek, a to, že jeho názor se nemusí vůbec shodovat s názorem někoho jiného.

Lidi, prosím Vás, hlavou! A s rozumem! Jestli budeme takhle pokračovat, tak tu za chvíli uvidíme pogromy na naprosto nevinné Ukrajince i Rusy, kteří za nic nemůžou, jen chtějí normálně žít, pracovat, milovat se a vychovávat děti.

Díky...