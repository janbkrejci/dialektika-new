---
layout: post
title: "Nehodí se do krámu?"
date: 2023-03-02
author: Jan B. Krejčí
category: názory
---

Nehodí se nám programové prohlášení do krámu? Tak si ho přepíšeme, ne? To tedy zírám...

> Vláda Petra Fialy schválila 6. ledna 2022 Programové prohlášení vlády České republiky. Jeho upravenou podobu schválil kabinet na jednání ve středu 1. března 2023.

*(převzato z webu <a target="_blank" href="https://www.vlada.cz/cz/programove-prohlaseni-vlady-193547">www.vlada.cz</a>, zveřejněno 1. 3. 2023)*

Programové prohlášení strany nebo vlády je veřejný příslib voličům a partnerům - tohle budeme prosazovat, když nás zvolíte, když nám vyjádříte důvěru. 

Pominu-li, že jde většinou o nekonkrétní tlachání, které nejde měřit a kontrolovat, pořád zůstává fakt, že když něco slíbím, tak to mám dodržet. A když to nemůžu dodržet, tak odstoupím, nebo se to aspoň pokusím vysvětlit. Vyjednat. Obhájit. S omluvou. Nevysvětlím to zmateným žvaněním v televizi o tom, že jde o krok směrem k důchodové reformě, kterou svět neviděl (a nejspíš ani neuvidí, protože ladění parametrů nefungujícího systému není žádná reforma), ale argumenty. A otevřu veřejnou diskusi, abych zjistil, co na to ostatní. 

Mimochodem, není to prosím tak, že vláda na začátku své práce žádá o vyslovení důvěry na základě právě programového prohlášení?

Cituji z preambule samotného [programováho prohlášení vlády](https://www.vlada.cz/cz/programove-prohlaseni-vlady-193547/):

> Nová vláda České republiky přichází požádat o důvěru Poslaneckou sněmovnu Parlamentu v době, která bez nadsázky patří mezi nejsložitější a nejnáročnější období naší novodobé historie.

Tak doufám, že si to vláda s tou důvěrou půjde hezky zopakovat, když své prohlášení upravila. Snad se to nepokusí přejít se slovy “jsou to jen drobné úpravy”. Kdo umí posoudit, co je to drobná, a co je zásadní změna?
