---
layout: post
title: "Když si premiér plete parlamentní většinu s demokratickou většinou..."
date: 2023-03-02
author: Jaroslava Krejčí
category: názory
---

> Musí se najít nějaká rovnováha mezi právem opozice použít tento krajní nástroj a právem většiny prosadit svou vůli v souladu s výsledkem parlamentních voleb...

*(převzato z webu <a target="_blank" href="https://www.idnes.cz/zpravy/domaci/snemovna-unava-poslancu-nizsi-rust-penzi-vlada-obstrukce.A230303_160026_domaci_kop">iDnes.cz</a>. zveřejněno 3. 3. 2023)*

Vážený pane premiére, 

přestože jsem v posledních parlamentních volbách volila koalici SPOLU, a přestože nesouhlasím s nadměrnými obstrukcemi v Poslanecké sněmovně, musím se ohradit proti Vašemu výše citovanému prohlášení. 

Zachování demokracie je totiž pro mě to nejdůležitější. To, že jste byli demokraticky zvoleni, Vám (koalici) zároveň přináší povinnost se demokraticky chovat při výkonu propůjčeného mandátu. 

Nevím, jaké výsledky posledních parlamentních voleb máte k dispozici Vy, ale podle těch zveřejněných na ČSÚ dostala koalice SPOLU pozitivní mandát od cca 28,2 % registrovaných voličů, což rozhodně není většina národa. 

To, že koalice má většinu křesel v Poslanecké sněmovně Parlamentu ČR, z ní činí silnějšího partnera pro opozici, ale nedává jí to právo prosazovat své záměry silou ve jménu většiny lidu, a to ani v případě, že se jedná o rozumná opatření. 

Koalice SPOLU má pro své záměry podporu necelé třetiny voličů, tak velké máte tedy **právo něco prosadit**. Zbytek si musíte **vyjednat, odpracovat a zasloužit**. 

Většinové odhlasování ad-hoc změny Jednacího řádu nepovažuji za standardní ani demokratický postup. Zákony platí pro všechny. I pro ty, kteří mají většinu. Není možné ve jménu pravdy a silnější pozice v Parlamentu ČR omezovat demokracii. To je totiž jednoznačně proti Ústavě ČR.

Všechny strany koalice SPOLU se ve svém programu i ve svých stanovách hrdě hlásí k demokratickým principům. Nejde mi tedy na rozum, že takovýto pokus demokracii obejít nechávají bez reakce, či se na něm dobrovolně podílejí.

